Jakou má personální agentura přidanou hodnotu pro byznys IT zákazníka?
======================================================================

> id: "2a40bf73-bd33-4db7-abcf-f45f3a807656"
> slug:
>   cs: personalni-agentura-pridana-hodnota
>
> publicationDate: "2022-07-09 17:30:00"
> mainCategoryId: "483db7b7-5699-41fb-ba0b-d2b653bacd1f"

V komerčním vývoji softwaru má vývojář mnoho možností, kudy se vydat. Například může získat živnostenské oprávnění a hledat zakázky “na vlastní pěst”. Nebo se může nechat zaměstnat - v takovém případě ale většinou nedostane nejlepší nabídku na trhu a bude přímo ovlivněn tím, kolik peněz dokáže vyhádat na základě jeho zkušeností nejen v programování, ale také v obchodu a přesvědčování.

Problém v hledání kvalitních specialistů mají i samotné firmy a podávání veřejných inzerátů často nestačí. Pro řešení problému, jak do firem dostat kvalitní speciality, a jak specialistům nabídnout ty nejlepší podmínky, řeší rzv, personální agentury.

Já osobně jsem jednou takovou personální agenturou prošel. Seznámil jsem se s moc fajn recruiterkou, která mi tehdy nabídla práci PHP vývojáře v Zásilkovně. Protože během spolupráce padla i řeč na tento web, který právě čtete, tak nás společně napadlo vydat článek o tom, jak může spolupráce s HR agenturou vypadat a jak se k této práci konkrétní recruiter dostane.

Následující texty psala přímo Anna Lišková, která mě celým procesem hledání a získání práce provázela.

Mé začátky v recruitmentu
-------------------------

K práci recruitera jsem se dostala opravdu náhodou. Hledala jsem částečný úvazek ke škole, byla jsem si jistá tím, že mou nejsilnější zbraní je komunikativnost a empatie. Poslala jsem proto svůj životopis do 2 personálních agentur. Neměla jsem žádné zkušenosti v oboru, nečekaně mi tedy odepsala jen jedna. Začátky „učení“ veškerých technologií, frameworků a zkratek byl křest ohněm. Pamatuji si to, jakoby to bylo včera. Mou první pozicí, kterou jsem obsazovala, byl C# developer - v mém podání hashtag developer - ale zvládla jsem to! A to za pomoci kolegů a bezpochyby kandidátů, kteří byli shovívaví a především mě mnoho naučili. Stále se mám co učit, ale každý to známe. Začátky jsou náročné v každém odvětví a vždy je prostor pro posun.

Mým posunem byla změna společnosti. Z part-time se stal full-time. Nyní pracuji jako IT konzultant - ve společnosti Antal. I přesto, že jsme mezinárodní společností, máme startupovou atmosféru – pracujeme v malých týmech. Snažíme se jít kandidátům, ale i klientům vždy naproti. Dobře známe aktuální stav trhu a sledujeme konkurenci, což nám pomáhá k dodání lepších výsledků i přesto, že kandidáti často vidí personální agentury v negativním světle. V tomto článku si vysvětlíme, jaká je role personální agentury, a že nemusí jít nutně o firmu, která vám bude posílat nevyžádané zprávy. Často se vám totiž otevřou kariérní možnosti, které byste jinak získávali těžko.

Trh je přehlcen personálními agenturami. což má za následek to, že někteří lidé vnímají personální agentury negativně. Bohužel ne každý měl tu možnost přijít do kontaktu s kvalitní agenturou či recruiterem, který má dobré znalosti technologií, a také ví, co dělá. Z naší zkušenosti víme, že kvalitní lidé jsou často loveni na všech frontách, mají přehlcené zprávy na LinkedInu, stovky e-mailů ve spamu, nebo v nejhorším případě hovory na jejich soukromé číslo. Pokud máte takovou zkušenost, tak věřte, že takto kvalitní personální agentura nefunguje. Velmi dobře si totiž uvědomuje, že nejen vybírá kandidáty pro konkrétní firmu, ale také si kandidát vybírá, kde bude pracovat a trávit významnou část svého života. A věřte, že kvalitní člověk si chce vybrat dobře a vědět, že je v dobrých rukou. Snažím se proto být tedy v tomto směru empatická a poskytovat relevantní nabídky (například vím, že Java není JavaScript, proto Java vývojáři takovou nabídku vůbec neposílám). Vždy komunikujeme otevřeně a netajíme konkrétní fakta. Kandidátovi sdělíme vždy maximum možných informací, které pro něj jsou podstatné.

Jak funguje spolupráce s IT personální agenturou?
-------------------------------------------------

Na začátku celé naší práce stojí klient. Klientem je obvykle firma, která hledá nové kolegy pro rozšíření jejich interního nebo externího týmu. Mezi naše klienty patří většinou technologické firmy, které hledají především vývojáře. Po úvodní dohodě s klientem (firma, pro kterou hledáme nové kolegy), začínáme hledat kandidáta na míru dle požadavků obou stran (jak klienta, tak kandidáta - nechceme přece posílat nerelevantní nabídky). Abychom tento úkol mohli splnit kvalitně, vždy musíme znát podrobné informace jak o společnosti a pozici, tak i o profilech lidí, které je třeba oslovit (často nám popis “muž středního věku, který má rád PHP” opravdu nestačí a musíme jít do mnohem větších podrobností, jako jsou například další zájmy, profesní cíle a další kritéria, aby spolupráce fungovala udržitelně).

Hledání kandidáta, který se bude na pozici hodit ať už technicky nebo lidsky, je náročný proces a potřebujete na to mít nejen řadu technických znalostí, ale také vycvičené soft-skills a obecně schopnost přátelské komunikace s lidmi tam venku. V současné době se primárně zaměřujeme na pozice pro dlouhodobé spolupráce, tudíž je pro nás důležité, aby si klient s kandidátem rozuměl a sedli si hned na úvodním pohovoru. Jelikož chceme, aby kandidát ve společnosti dále profesně rostl.

V okamžiku, kdy nalezneme vhodného kandidáta, probíhá tzv. prescreeningový call, online pohovor nebo osobní setkání (v roce 2021 toto neplatí) – základní rozhovor o požadavcích a představách uchazeče, poté následuje konkrétní představení společnosti a pozice. Na rovinu jsou řečeny transparentně výhody a nevýhody obsazovaného pracovního místa, abychom předcházeli situacím, kdy se nemusí setkat očekávání obou stran nebo rozčarování, že něco nebylo řečeno. Po tomto rozhovoru s konzultantem, který předá veškeré informace klientovi spolu s životopisem, a nejlépe i s ukázkou práce kandidáta, a třeba i referencemi, se vybírá vhodný termín pohovoru – ať už online, nebo v nejlepším případě osobně přímo u klienta.

Proč hledat práci přes agenturu?
--------------------------------

- Jednoduše, ušetříme Vám spoustu času a nervy, a to nemluvě o podpoře během hiringu.
- Klienta urgujeme, aby poslal co nejdříve zpětnou vazbu, která bude hodnotná a kandidát si z toho něco odnesl – nejen strohá odpověď. Zpětnou vazbu navíc často doplníme o další zákulisní informace, které byste jinak nezískali, což vám pomůže získat nejlepší možnou nabídku na dané pozici.
- Obsazujeme pracovní místa i do společností, které nemají aktivní inzertní nábor. Máme přehled o nabídkách, a v případě, že nedopadne pohovor u jednoho klienta, existují i další možnosti/ varianty, a snažíme se co nejdříve najít jinou vhodnou pozici, která bude kandidáta dlouhodobě naplňovat. Častokrát dokážeme vyjednat lepší podmínky, než kdybyste se přihlásili sami na inzerát.
- Mimo pracovní nabídky poskytujeme kandidátům i konzultaci o aktuálním stavu na trhu. Mnoho kandidátů se během aktuální situace bálo změnit zaměstnavatele – dvouměsíční zkušební doba pro ně byla risk. Avšak dokážeme kandidáty ujistit, že klient je stabilní (to platí pro IT obory obzvlášť!) a nehrozí mu tak téměř žádná rizika při změně zaměstnavatele.

Na čem si opravdu zakládáme, je, že nástupem kandidáta pro nás vztah s kandidátem nekončí. Jsme s ním v kontaktu, a zjišťujeme, zda se mu daří a je celkově spokojen. Samozřejmě získáváme i zpětnou vazbu od klienta. V okamžiku, kdy se naskytne jakýkoli problém na jakékoli straně, jsme to my, kdo může celou situaci vyřešit pro spokojenost obou stran, jelikož jsme prostředníkem mezi klientem a kandidátem a máme k dispozici všechny informace a dlouhodobé zkušenosti z desítek firem, o které se pečlivě staráme. A především už víme jak reagovat.

Avšak nerada bych z nás dělala superhrdiny. Jak se říká, nikdo není dokonalý, my to víme a naše nedokonalosti zlepšujeme a aktivně řešíme, pomáhají nám v tom různé vzdělávací programy a jiné. I já sama udělala mnoho chyb - některé byly úsměvné, jiné náročnější na nápravu.

Ať se to třeba nezdá, tato práce je vcelku psychicky náročná. Od některých kandidátů je cítit negativní energie, a na nás je, je přesvědčit, že nejsme tuctovou agenturou, která "náhodně" volá už třicátému kandidátovi z databáze v pořadí. Ale vždy mám radost, když sám kandidát "přepne" a uzná, že opravdu volám vybraně jemu. Většina našich telefonátů, jsou ale již domluvená. Nejsme přece jen call centrum.
