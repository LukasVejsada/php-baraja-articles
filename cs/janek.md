Co mě naučil nejlepší teamleader Ján Regeš
==========================================

> id: "dc107cc6-69f5-45d9-ad5f-26adb7e2cf33"
> slug:
>   cs: janek
>
> publicationDate: "2022-12-18 13:30:00"
> mainCategoryId: "483db7b7-5699-41fb-ba0b-d2b653bacd1f"

Kolega, kamarád a hlavně skvělý člověk Ján Regeš, pracuje už přes 15 let v digitální agentuře SiteOne. Byl to můj první teamleader, když jsem začínal s programováním. Moc rád na naši spolupráci vzpomínám, protože vždycky dokázal předat spoustu užitečného know-how, které jsem si zapsal, a pochopil až po letech.

Janka se mi podařilo před časem vyvzpovídat, a zeptat se ho zpětným pohledem, jak spolupráci s juniory vnímá, a jak dělat věci opravdu správně. Už jsem totiž dávno pochopil rozdíl mezi tím, co jsem si před lety myslel, a jak vnímám věci dnes. Je to hlavně o spolupráci, pokoře (k lidem, k technologii, k firmám), ... zkrátka Janek to sepsal krásně.

Tady jsou jeho postřehy:
 
- Jsi mladý, inteligentní a velmi šikovný, ale imho až moc sebevědomý a to jak v oblasti programování tak byznysu – nepochybně ses posunul v poznání o velký krok dál, ale potřebuješ poznávat dál.
- Přijmi svoje aktuální poznání, znalosti a i případné kontakty s pokorou a nech si ještě pár let na uvědomělé poznávání světa (technologií, byznysu, osobností...). Žádný vlak ti neujede. Když budeš potřebovat dělat větší a těžší rozhodnutí, budeš mít pro ně více dat, zkušeností i vytříbenější instinkt.
- Udělej si pořádek v tom, jaké ze schopností či technologií ovládáš nejlépe, nebo se v nich chceš dále nejvíce rozvíjej a vyber si podle toho dalšího zaměstnavatele.
- Neprahni po penězích, ale po dobrém pocitu z odvedené práce, z obohaceného kolektivu, doručené hodnoty či splněné potřeby. Je to klišé, ale peníze s tím půjdou ruku v ruce, pokud se budeš soustředit na té správné věci své profesionality.
- Pokud někde nastoupíš, zmapuj a uvědom si, komu tvoje pracovní prostředí dodává a co je vlastně tvoje “kvalita” a “hodnota“ vnímaná těmi, kteří daný projekt zadávají a platí. Uč se zaměřovat a dodávat vysokou kvalitu a hodnotu, nikoliv pouze “dobrý kód“. Jsou firmy a projekty, kde je tvoje dodávka o malém kousku kódu, který musí být dokonalý, precizně otestovaní a ví se, že poběží dalších 10-15 let. Jsou ale projekty, které poběží 2-3-4 roky a u nich je očekávaná kvalita a hodnota naprosto jinde, než si programátor myslí. Uč se to vnímat, rozlišovat a případně se na takové otázky ptát spolupracovníků či klienta.
- Přiznej si, že když se každých pár let podíváš na svůj kód z před 2-3 let, vždy to bude nic-moc, i když si měl předtím pocit, že je to state-of-art. Je lepší a perspektivnější se soustředit na výslednou kvalitu vnímanou “objednatelem“ – ať už je to interní, či externí klient. To jsou ty nejvíce pozitivní věci, které zůstanou a budou dobíjet v budoucnu jak tebe, tak spolupracovníky či klienty, se kterými jsi v minulosti spolupracoval.
- Dej svému novému prostředí své srdíčko – pochop kde je jejich “problém”, co jim nejvíce pomůže ze tvých osobitých schopností, komunikuj o tom s nadřízeným a dělej to s myšlenkou na kvalitní výsledek, nikoliv na kvalitní kód. Třeba dané prostředí bude potřebovat i jiné tvé přednosti, než je programování.
- Pomáhej, ale vždy s pokorou – respektuj a snaž se pochopit pohledy a názory ostatních, kteří mají opravdovou odpovědnost a jsou připravení nést úspěchy i rizika jejich rozhodnutí i následujících několik let. V kontextu programátora jde např. o technologická rozhodnutí, výběr stacku či směrování a dlouhodobější strategie.
- Jako programátor odevzdávej vždy precizně otestovanou práci. Před každým commitem si přečti každý řádek svého kódu v diffu. Připravené UI rozhraní otestuj na X různých scénářů a snaž se sám v sobě zahrát hodně jednoduchého, ale i sofistikovaného uživatele. Nespoléhej na testery ani cizí CR – to je pouze dobrý podpůrný bonus, když jsou v týmu tyto procesy funkční.
- Měj v hlavě pravidlo KISS a dávej pozor na over-engineering. Když uděláš věci jednoduše, ale efektivně, bezchybně, bezpečně a s jasnými mantinely, je to lepší, než vymýšlet atomovou super-modulárních elektrárnu a architekturu. Záleží co děláš, ale imho je ve většině případů lepší zvolit jednodušší řešení.
- To, zda si udělal dobrá architektonická rozhodnutí se vždy ukáže až po letech provozu a implementace budoucích funkčností. Realita je bohužel spíše taková, že většina dnešních programátoru poměrně rychle střídá zaměstnání a vůbec nemají páru o tom, jaké pozitivní či negativní dopady mají jejich starší rozhodnutí a tedy, jestli byla dobrá nebo špatná.
- Nauč se rozpoznávat a spolupracuj s rozumnými a férovými lidmi, kterým nejde pouze o byznys, ale i reálnou hodnotu toho co a pro koho dělají.
- Žij a pracuj tak, aby když se tě někdo z rodiny zeptá na čem pracuješ, byla tvoje odpověď upřímná a spíše o tom, že pomáháš svým klientům plnit jejich potřeby či sny ve světě internetu, ale ne že si perfektní programátor a píšeš dokonalý kód. Dokonalý kód neexistuje, ale že jsi ho měl dobrý dosvědčí jedině to, když tě po letech vlastník či spolupracovník nějakého tvého projektu/produktu pochválí, že se mu s ním po celou dobu pracovalo dobře, nebo že se příjemně rozšiřoval dál.
- Nenechávej se zedřít a mysli na své fyzické i psychické zdraví. Pracuj denně jenom 8-10 hodin. Pokud se rozhodneš trávit u PC i nějaký čas po pracovní době či o víkendech, neměl bys to nazývat prací, kterou jsi „musel“ udělat. Ujisti se, že si pak i zpětně řekneš, že to bylo skvělé rozhodnutí. Já sám dávám práci obrovské množství času, ale to jenom proto, že věci, které dělám po pracovní době mně nevysilují, dělají mi radost, zlepšuji profesní podnebí našemu týmu či mně a ani po mnoha letech nelituji, že jsem do toho ten investovaný čas dal. Dělám jenom tolik, kolik sám chci a kolik mi umožňuje rodina. Cítím se svobodný a vím. A to i přesto, že to dělám přes 16 let.
- Předchozí bod jsem napsal hlavně proto, že je mi jasné, že tomu dáváš asi tolik času jako já, ale zpětně často vyhodnotíš, že to nebyl nejlépe využitý čas (typicky práce pro nesprávné lidi či projekty). Buď opatrný a vybírej si spolupráce uvědoměle a s jasně domluvenými podmínkami.
- Poznej, vnímej a plň svoje životní poslání. I když budeš prožívat při jeho plnění těžké časy, nebudeš mít alespoň pochybnosti, zda jsi na správné cestě, ale zaměříš se na překonání překážek na cestě, namísto úvah nad nesmysly.
