Přestěhování po škole do Prahy - čeho jsem se bál
=================================================

> id: "8041a365-b2f6-4d15-82ff-5d59286b35b8"
> slug:
>   cs: zivot-v-praze
>
> publicationDate: "2022-12-18 12:50:00"
> mainCategoryId: "483db7b7-5699-41fb-ba0b-d2b653bacd1f"

V roce 2016 jsem maturoval na průmyslovce na Kladně. Tehdy jsem vůbec nechápal, jak funguje svět - dnes už aspoň trochu tuším, ale pořád nevím reálně nic. Tehdy jsem si říkal, že se potřebuji přestěhovat do Prahy, najít si práci, a začít fungovat sám. Bylo to těžké. Mnohem těžší, než si možná myslíte. Tehdy jsem sepsal 24 otázek na témata, která mě trápila ze všeho nejvíc, a postupně se ptal kamarádů, kteří již v Praze bydleli a uměli ve věcech chodit.

První rok v Praze byl extrémní. Nebyl jsem zvyklý na tak vysoké ceny, a že člověk musí makat od rána do noci každý den včetně víkendů. Po mnoha letech jsem to ale nakonec zvládnul, a nyní mohu bezpečně říct, že zažívám obrovský životní klid, a mimo jiné finanční i časovou svobodu.

Toto je 24 otázek, na které jsem předtím neuměl odpovědět, a nyní již odpověď znám.

Kolik stojí byt v Praze, jaké jsou možnosti, zvládnu to utáhnout?
-----------------------------------------------------------------

V roce 2016 se cena nájmu malého bytu 1+KK pohybovala kolem 10 000 Kč měsíčně + cca. 2 000 Kč poplatky za energie a další věci.

V současné době (prosinec 2022) se cena pohybuje tak kolem 13-15 tisíc měsíčně. Možná se vám to zdá hodně, ale Praha není levná a zdaleka ne pro každého.

Až později v životě jsem zjistil, že existují také vysokoškolské koleje, kde se platí kolem 2-4 tisíc měsíčně. Dostanete ale příšernou kvalitu, takže bych do toho nešel. Tehdy jsem se totiž rozhodl podnikat, nejít na vysokou, a zvládnout to sám.

Jak velkou bych měl mít rezervu?
--------------------------------

Těžko říct. Když jsem tehdy šel do Prahy, tak jsem měl našetřeno přibližně 50 000 Kč. Tehdy to sotva stačilo, v současné době to je už extrémně nízká hranice.

V současné době už peníze moc řešit nemusím, ale i tak mám 3 zásady, které vždy plním:

- Mám aspoň 3 bankovní účty (běžný účet a debetní kartou na rozhazování, spořící účet na odkládání rezervy, druhý běžný účet v druhé bankce, kdyby se s primárním účtem něco stalo).
- Součet všech peněz mi nikdy nesmí klesnout pod hranici 150 000 Kč. Pokud by se tak mělo stát, tak zásadně omezuji náklady jenom na ty nejnutnější a rezervu se snažím co nejdřív dorovnat. Nikdy nevíte, co se stane (hlavně když podnikáte). Za optimální rezervu považuji aspoň 300 000 Kč. V praxi se ale snažím držet ještě o něco víc. Přibližně 10 % peněz držím v hotovosti, kdyby se stal jakýkoli problém s bankovním účtem.
- Úplně vždycky si držte rezervu aspoň 3 měsíční výplaty/příjmy. Nikdy nevíte, co se stane. Pokud budete mít faktury po splatnosti, budete peníze potřebovat.

Je spolubydlící dobrý nápad?
----------------------------

Ano, je. Nejenom proto, že si zlevíte nájem zhruba o polovinu, ale také proto, že budete mít s kým řešit problémy.

Dobře si vybírejte. Nedávejte na první dobrou. První rok zkuste zvládnout sami, pomůže vám to se rychle adaptovat na nové typy problémů, které budete řešit. Odejít od rodičů je vždy těžké.

Kolik peněz musím minimálně měsíčně vydělat, abych přežil?
----------------------------------------------------------

Osobně bych v Praze nedokázal vyžít pod 50 000 Kč měsíčně. Pokud neděláte v IT, tak nevím.

Pokud se necháte zaměstnat ve firmě, tak na juniorní pozici požadujte aspoň 40 000 Kč měsíčně, přičemž se zeptejte, jestli se příjem může po roce spolupráce zvednout na 50 000 Kč.

Myslíš si, že toho umím už dost?
--------------------------------

Tehdy jsem uměl sám nakódovat web a napsat k tomu drobný backend s databází. Na tvorbu malých webů to stačilo. Dnešním pohledem toho ale bylo málo. Bylo to spíše na přežití a s obrovským rizikem.

V jakém směru si musím doplnit vzdělání?
----------------------------------------

Osobně doporučuji aspoň v prvním roce podnikání jít do firmy, která se vám líbí, a nechat se zaměstnat, nebo pracovat aspoň externě na fakturu. Naučíte se, co řeší reálné firmy za problémy. Jak se vyjednává se zákazníkem, a že argumenty nefungují. To, co se naučíte ve firmě za rok, sami budete zjišťovat třeba 5 let. Získáte pak lepší rozhled.

Pokud hledáte spolupráci, napište mi, rád vám pomohu s výběrem.

Je reálné, abych začal pracovat hned po škole?
----------------------------------------------

Ano. Dokonce většina lidí pracuje hned po škole, nebo aspoň při škole.

Jsem typ člověka, který se dá jednoduše zaměstnat a může ihned pracovat? Proč?
------------------------------------------------------------------------------

Většinu lidí lze rovnou zaměstnat. Firma si vás zpracuje. Já osobně jsem spíše nezaměstnatelný, protože rád prokopávám nové cesty, místo toho, abych jen vykonával úkoly. To si musíte zhodnotit sami.

Je lepší být zaměstnaný, nebo podnikat?
---------------------------------------

Z pohledu financí je vždycky lepší podnikat, ale zase platíte stresem, odpovědností a časem. Pokud chcete mít klid a neradi pracujete každý den 3 hodiny přesčasů, nechte se zaměstnat.

Kam mám nastoupit do práce?
---------------------------

Hledej!

Nebo mi napiš, pomůžu. :)

Co když přijdu o práci? Jak se to řeší? Je podpora dostatečná, abych nemusel prodávat byt?
------------------------------------------------------------------------------------------

S podporou od státu moc nepočítejte. Proto je potřeba mít finanční rezervu. Práci si musíte umět udržet. Obvykle vám moc lidí v životě nepomůže, tak si od začátku budujte dobré bávyky, jak problémy zvládat.

Naštěstí jsem nikdy nikomu nic nedlužil, a každý nájem byl zaplacen včas. Uvědomuji si, že toto nemusí být standard.

Jak snadno se mohu dostat "na dno"? Kde hledat pomoc?
-----------------------------------------------------

Stačí udělat pár špatných rozhodnutí, a jste tam.

Obvykle si většinu problémů budete muset vyřešit sami. Pracujte na dobrých vztazích a hledejte kamarády, kteří už něco dokázali. Pravděpodobně budete jejich pomoc potřebovat. Budujte si od začátku rezervu. Možná ten nový iPhone až tak moc nepotřebujete. Zaplatit za byt je důležitější, než jít v pátek večer na zábavu.

Kdybych programoval weby, máš tip na potenciální zákazníky?
-----------------------------------------------------------

Moc dobrých tipů jsem nedostal. Tehdy to byly zakázky do 10 tisíc za projekt, ale práce s tím bylo vždycky aspoň na měsíc. Hodně klientů rozporovalo kvalitu, a chtěli opravu zadarmo. Trávil jsem s nimi stovky hodin komunikace. Na druhou stranu moc jiných možností v životě nemáte, a musíte se vypracovat od úplného dna.

Někdy potkávám lidi, kteří prožili tzv. "výtah", tedy to, že je hard-skillům naučila firma na jejich projektu za krátký čas (třeba za půl roku). Obvykle to ale moc nefunguje, a jde spíše o iluzi. V IT, a obecně v podnikání neexistují zkratky. Musíte si to tvrdě odmakat.

Kolik webů musím vyrobit za týden, abych přežil?
------------------------------------------------

V současné době dělám maximálně 1 projekt za rok. Tehdy jsem zvládnul tak 2 projekty měsíčně. Šlo ale o drobné weby.

Vždy si dopředu ujasněte zadání. Pokud na to nemáte, projekt neberte. Nikdy. Vždycky najdete lepší nabídku. Pokud to nedáváte vůbec, nechte se zaměstnat.

Jaký máš názor na tzv. "grid systém"? Líbí se ti princip šablonování? Mohli by to lidé kupovat?
-----------------------------------------------------------------------------------------------

Tehdy jsem projekty stavěl tak, že jsem koupil šablonu na Bootstrapu (tehdy byl moderní Grid), naplnil to obsahem a spustil. Fungovalo to dobře. Dnes by to už stačit nemuselo. Požadavky na kvalitu webů se pořád zvyšují.

Jak mám platit daně? Mám si založit firmu? Pokud ano, je dobré sehnat kamaráda, co s tím pomůže?
------------------------------------------------------------------------------------------------

Většina informací je na webech úřadů. Nejdřív doporučuji založit OSVČ a komunikaci s úřady si osahat. Stačí měsíčně platit zdravotní a sociální, pokyny vám dají samotné pojišťovny, když zajdete na pobočku ve městě vašeho trvalého bydlište. Jednou za rok se podává Daňové přiznání.

Doporučuji si sehnat účetní, které dáte pár tisícovek, a nemusíte to řešit.

Faktury vystavujte přes nějaký online nástroj. Nechcete to dělat ručně.

Držte si evidenci všech příjmů a nákladů v tabulce vedle, bude se vám to hodit.

Pokud nevíte, napište mi, poradím.

Je cena 3000 korun za web likvidační, nebo slušná?
--------------------------------------------------

Je to extémně málo. Dnes projekty pod milion korun neprodávám. Spočítejte si, kolik chcete vydělat za měsíc, kolik hodin denně chcete pracovat, kolik stihnete za měsíc projektů, a vyjde vám hodinovka. Podle hodinovky a odhadu náročnosti projektu vám pak vyjde přibližná cena.

Vždy si nastavte rezervu aspoň 15 %, o které klientovi neříkejte, a rovnou nabídněte jen tu vyšší cenu. Nikdy nechoďte pod vaše náklady, a to ani v případě, když není na chleba nebo na nájem. Zničí vás to.

Počítejte s případem, že projekt nestihnete, a tím pádem vyděláte méně. Zdražit klientovi protože nestíháte je drzé, a nemusí na to přistoupit. V takovém případě můžete o zakázku přijít úplně.

Měl bych si vypsat nějaké jednoduché ceníky za jednotlivé služby?
-----------------------------------------------------------------

Rozhodně ano. Usnadní vám to vyjednávání o ceně. Klienti nemají rádi temnotu a chaos individuálních cen.

Ceny komunikujte vždy transparentně. Nezamlčujte související náklady.

Má být cena hostingu a domény součástí ceny, nebo extra položka?
----------------------------------------------------------------

Rozhodně samostatná položka. Klient by měl mít možnost od vás kdykoli odejít k jinému dodavateli. Je to dobré i pro vás, když potkáte nevhodného klienta, s kterým se nebudete chtít dál bavit. Zdrojové kódy patří klientovi (protože za ně zaplatil), tak na to pamatujte.

Vždy si na každou věc napište smlouvu o dílo. Také byste měli mít tzv. Rámcovou smlouvu. Investujte pár desítek hodin na přípravu šablony, kterou pak budete jen upravovat.

Jaký je pravý důvod naší spolupráce? Hraje v tom svoji roli také cena?
----------------------------------------------------------------------

Na tuto otázku jsem se ptal klientů. Tehdy to bylo hlavně kvůli ceně, protože jsem prodával extrémně pod cenou.

Dnes patřím spíše k těm nejdražším dodavatelům, a klienti se mnou spolupracují, protože projekty skutečně dodáváme. Dostat se na tuto úroveň trvá tisíce hodin práce a neexistují zkratky.

Vždycky pracujte poctivě. Vaše chyby nikomu nevyčítejte. Vaše chyby je slušnost opravit zdarma. Nenechte se zneužívat. Nastavte si hranice spolupráce ve smlouvě. Nedělejte podporu 24/7 zdarma.

Kdybych byl dražší, našel by sis na správu webu někoho jiného? Jak by to dopadlo s webem?
-----------------------------------------------------------------------------------------

Tehdy jsem kvůli zdražení přišel skoro o všechny klienty. Pravděpodobně ale nechcete spolupracovat s někým, kdo nemá peníze. Vaše náklady se zvednou a budete muset zdražit. Rozhodujte se chytře.

Víš o nějaké práci na fulltime, něco přesně pro mě?
---------------------------------------------------

Napište mi, poradím.

Můžeš mě doporučit? Pokud ano, nebudou to jen plané řeči ze slušnosti?
----------------------------------------------------------------------

Většina klientů vás spíše nedoporučí, protože v IT neexistuje nic jako absolutní spokojenost. Máte obrovskou zodpovědnost za dodávku jejich projektu, který nikdy nebude perfektní, protože je náročnost tak extrémní, že ani být perfektní za tuto domluvenou cenu nemůže.

Sbírejte doporučení opatrně. Raději prezentujte konkrétní zvládnuté cíle, než názory lidí, které nikdo nezná.

Bude mi stačit jen "pasivní" příjem z webových projektů? Mám raději provozovat weby, co na sebe vydělají, nebo aktivně tvořit?
------------------------------------------------------------------------------------------------------------------------------

Pracovat budete celý život.

Jak jednou řekl můj kamarád Marek Prokop, nic jako skutečný pasivní příjem neexistuje.
